<?xml version="1.0" encoding="UTF-8"?>
<document>
  <paragraph>
    <text>Οὐχὶ ταὐτὰ παρίσταταί μοι γιγνώσκειν, ὦ ἄνδρες ᾿Αθηναῖοι,</text>
    <linebreak />
    <text>ὅταν τ᾿ εἰς τὰ πράγματα ἀποβλέψω καὶ ὅταν πρὸς τοὺς</text>
    <linebreak />
    <text>λόγους οὓς ἀκούω· τοὺς μὲν γὰρ λόγους περὶ τοῦ</text>
    <linebreak />
    <text>τιμωρήσασθαι Φίλιππον ὁρῶ γιγνομένους, τὰ δὲ πράγματ᾿</text>
    <linebreak />
    <text>εἰς τοῦτο προήκοντα,  ὥσθ᾿ ὅπως μὴ πεισόμεθ᾿ αὐτοὶ</text>
    <linebreak />
    <text>πρότερον κακῶς σκέψασθαι δέον. οὐδέν οὖν ἄλλο μοι δοκοῦσιν</text>
    <linebreak />
    <text>οἱ τὰ τοιαῦτα λέγοντες ἢ τὴν ὑπόθεσιν, περὶ ἧς βουλεύεσθαι,</text>
    <linebreak />
    <text>οὐχὶ τὴν οὖσαν παριστάντες ὑμῖν ἁμαρτάνειν. ἐγὼ δέ, ὅτι μέν</text>
    <linebreak />
    <text>ποτ᾿ ἐξῆν τῇ πόλει καὶ τὰ αὑτῆς ἔχειν ἀσφαλῶς καὶ Φίλιππον</text>
    <linebreak />
    <text>τιμωρήσασθαι, καὶ μάλ᾿ ἀκριβῶς οἶδα· ἐπ᾿ ἐμοῦ γάρ, οὐ πάλαι</text>
    <linebreak />
    <text>γέγονεν ταῦτ᾿ ἀμφότερα· νῦν μέντοι πέπεισμαι τοῦθ᾿ ἱκανὸν</text>
    <linebreak />
    <text>προλαβεῖν ἡμῖν εἶναι τὴν πρώτην, ὅπως τοὺς συμμάχους</text>
    <linebreak />
    <text>σώσομεν. ἐὰν γὰρ τοῦτο βεβαίως ὑπάρξῃ, τότε καὶ περὶ τοῦ</text>
    <linebreak />
    <text>τίνα τιμωρήσεταί τις καὶ ὃν τρόπον ἐξέσται σκοπεῖν· πρὶν δὲ</text>
    <linebreak />
    <text>τὴν ἀρχὴν ὀρθῶς ὑποθέσθαι, μάταιον ἡγοῦμαι περὶ τῆς</text>
    <linebreak />
    <text>τελευτῆς ὁντινοῦν ποιεῖσθαι λόγον.</text>
  </paragraph>
</document>